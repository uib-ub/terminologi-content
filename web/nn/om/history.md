Sidan byrjinga av 2000-talet har det kome fleire rapportar og
utgreiingar som har teke til orde for ei samordning av
terminologiarbeidet på nasjonalt nivå, slik som
:AppLinkContent{to="https://www.sprakradet.no/upload/9832/norsk_i_hundre.pdf"
desc="Norsk i hundre!"} (2005) og :AppLinkContent{to="https://www.regjeringen.no/no/dokumenter/stmeld-nr-35-2007-2008-/id519923/"
desc="St.meld.nr. 35 (2007-2008). Mål og meining. Ein heilskapleg
norsk språkpolitikk"}. Ein underliggande motivasjon for dette ønsket
har vore den stadig aukande bruken av engelsk i høgare utdanning og
frykta for domenetap for norsk som bruksspråk. Høgare utdanning er
peika ut som den sentrale sektoren for å få til ein nasjonal innsats
for å ta hand om og vidareutvikle norsk fagspråk, inkludert norsk
terminologi.

Våren 2020 la regjeringa fram sitt framlegg til ei heilskapleg
språklov i stortingsproposisjonen :AppLinkContent{
to="https://www.regjeringen.no/no/dokumenter/prop.-108-l-20192020/id2701451/"
desc="Prop. 108 L (2019–2020) Lov om språk"} og peika der ut
Termportalen ved Språksamlingane som eit aktuelt nasjonalt
samordningsmiljø for terminologi:

::BlockQuote
Termportalen ved språksamlingane ved Universitetet i Bergen, som i
dag finst i form av ein fullt funksjonell prototyp, kan utviklast til
å bli ein fritt tilgjengeleg ressurs for norsk terminologi innanfor
fleire domene, der det er mogleg å søkje på tvers av termbasar og fag.
Språksamlingane ønskjer å etablere eit fagmiljø som kan drifte
portalen slik at innhaldet kan utviklast vidare til å omfatte
terminologi frå viktige domene, både i og utanfor UH-sektoren. Dette
fagmiljøet vil òg kunne arbeide med å utvikle nynorsk fagterminologi
der det manglar. I Termportalen skal fagfolk kunne lage norske
fagtermar, og ulike brukargrupper frå heile samfunnet skal finne
fagtermane i eitt søkefelt på tvers av alle relevante lister og basar
i dei ulike samfunnssektorane. Termportalen kan derfor bli ein
nasjonal infrastruktur for å sikre vidareutviklinga av norsk fagspråk
og terminologi. Både Språkrådet og språkmiljø i universitets- og
høgskulesektoren har peika på at vidareutvikling og drift av denne
prototypen vil vere eit godt bidrag til å styrkje norsk fagspråk.

Regjeringa meiner at Termportalen kan bli eit viktig verktøy som vil
bidra til at universiteta og høgskulane oppfyller dei pliktene dei har
etter universitets- og høgskulelova § 1-7 og i dei språkpolitiske
retningslinjene for kvar institusjon. I tillegg vil Termportalen bidra
til at vi når den overordna målsetjinga i framlegget til språklov om å
sikre norsk som eit samfunnsberande språk. (s. 72)
::

Regjeringa følgde opp med ei satsing på drift og vidareutvikling av
Termportalen. Denne satsinga var samfinansiert av
Kunnskapsdepartementet og Kultur- og likestillingsdepartementet
gjennom ei fast rammeløyving.

Med etableringa av Termportalen ved Universitetet i Bergen (UiB) i
2021 kan ein på mange måtar seie at ringen er slutta. Frå 1980-åra og
fram til 1997 eksisterte det eit sterkt terminologifagleg miljø ved
Norsk termbank, UiB. Det var i dette miljøet dei store nasjonale
terminologiprosjekta med oljespråket vart gjennomført, og fagmiljøet
hadde også større prosjekt innan mellom anna miljøstandardisering og
medisinsk terminologi og kodeverk. Terminologien som vart utvikla i
desse prosjekta, vart samla i termdatabasen NOT, og er i dag søkbar i
Termportalen. </p> <p> Dei tekniske løysingane som vart utvikla ved
Norsk termbank, vart vidareutvikla i KB-N-prosjektet[i] ved Norges
handelshøyskole (NHH). KB-N-prosjektet hadde finansiering frå
forskningsrådets KUNSTI-program og kan sjåast som forløparen til det
som så vart pilotprosjektet Termportalen.

Termportalen vart opphavleg utvikla ved NHH som ein arbeidspakke i
:AppLinkContent{to="https://clarin.w.uib.no/" desc="CLARINO"}, eit
nasjonalt prosjekt for forskingsinfrastruktur finansiert av Noregs
forskingsråd (NFR) frå 2012. Termportalen vart utvikla med
finansiering frå NFR og gjennom tilsette ved NHHs eigeninnsats. I 2018
vart ansvaret for drifta av Termportalen overført frå NHH til
Språksamlingane ved UiB. Med den faste rammeløyvinga frå
Kunnskapsdepartementet frå og med 2021, kunne oppbygginga av eit
terminologisk fagmiljø ved Universitetsbiblioteket starte for fullt.

Våren 2023 kom regjeringa sin handlingsplan for norsk fagspråk i
akademia. Eitt av tiltaka i handlingsplanen er at det skal takast
initiativ til å utvikle modellar for samarbeid om terminologiutvikling
mellom universiteta og høgskolane, og med Termportalen.
